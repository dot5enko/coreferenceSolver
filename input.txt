Сьогодні цей дивовижний музейник-самоук від Бога у 80 років продовжує активно працювати – пише книги, сценарії, малює, проводить екскурсії, доглядає за парком 19 га і мріє ще багато чого зробити.
Більше про те, хто такий Олександр Пажимський, який переконаний, що музейчиком не стають, а народжуються, і що фаховість – це не освіта, а знання плюс інтуїція, – читайте у цьому інтерв’ю.
– Пане Олександре, вітаю вас з нагородою – премією імені Бориса Возницького. Ви багато років пропрацювати директором Державного історико-культурного заповідника «Самчики». Наскільки складно було відновлювати цей маєток?
– Палацово-паркове мистецтво, яке ще називають садово-паркове або архітектурно-ландшафтні пам’ятки такого типу – це найскладніше мистецтво у світі, і найвпливовіше. Я виріс біля цього маєтку. З дитинства пам’ятаю, яким він був. Але з кожним роком він втрачав свої елементи. Доля мене примусила боротися за його відновлення. І нам вдалося багато зробити.
– За радянських часів палац використовувався не за призначенням?
– Так, було змінено просторове вирішення парку, втрачено його історичність. Ми помаленьку це відновлюємо. Зроблено в Укрпроектреставрації первісний проект, в якому передбачено ліквідацію невластивих маєтку елементів. Продовжуємо відтворювати маєток. У 1990 році стали відділом обласного краєзнавчого музею, а у 1997 році – Державним історико-культурним заповідником. В Україні всього лише два таких заповідники, яких можна вважати взірцем XVIII-XIX ст. – маєток у Качанівці Чернігівської області і наш у Самчиках. У маєтку знімали п’ять кінофільмів, цього року зніматимуть шостий. В ньому шість будівель, зокрема, у палаці 24 кімнати, але показуємо тільки вісім, решту – потребують ремонту, п’ять залів – Кругла, Велика, Римська, Спочивальня та Японський кабінет. Коштів на ремонт не виділяють, цьогоріч дали лише 10 тисяч грн для поновлення фондів.
– А звідки, власне, пішла назва Самчики?
– Самчики до 1545 року називалися Замчики, – як сторожа під замком. Із заходу стояв невеличкий дерев’яний замок, який започаткував село і дав йому назву. А потім хтось недочув, написав неправильно і Замчики перетворилися на Самчики.
– Пане Олександре, що вас спонукало створити музей села Самчики?
– Крім музею у Самчиках, ми створили музеї у довколишніх селах, навіть на Вінничині, які існують дотепер. Я мав свій підхід, своє бачення щодо створення музеїв – не так, як тоді було прийнято. Встрявав в суперечки з тогочасною владою. Навіть зараз декомунізація мало на цих п’ять музеїв вплинула, усі продовжують існувати. Є у нас ще музей героя радянського союзу Прокоп’юка, який був чекістом. Зараз хочемо переробити цей музей, залишити лише період Другої Світової війни.
– Прочитала у вашій біографії, що у вас польське шляхетське коріння з одного боку, українське – з іншого.
– Українське національне. Батько у мене був поляком, а мати – з поліщуків з Житомирщини на прізвище Джура. Вони не хотіли вступати в колгосп і їх вислали в Сибір. Там мій дядько і загинув. Батько був розумною людиною, відчував, що треба з прикордоння виїхати в Центральну Україну. Відтак поїхали на Черкащину, і там я народився. А потім ми повернулися і оселилися в Самчиках, де мали квартиру саме в цьому маєтку. Пам’ятаю старого садівника останнього власника маєтку Шестакова. Вже у 5 класі після війни почав працювати, бачив, що таке догляд за маєтком. Створювали палацово-паркові ансамблі ландшафтні архітектори, садівники дотримувалися первісного задуму. Треба було стригти рослини чи траву під шнурочок. Пам’ятаю, як зробив помилку, і мама мене за це насварила.
– Ви дуже багато займалися самоосвітою, чи не так?
– В мене кредо таке: фаховість – це не освіта, а знання плюс інтуїція. Не завжди той, хто закінчив виш, здобув освіту, може бути хорошим фахівцем. Такі парки створювалися не обов’язково фахівцями. Наприклад, Ізабелла Чарторийська в Пулавах заклала перший англійський парк, який шляхта їздила оглядати. Для цього був запрошений ландшафтний архітектор Діоніс МакКлер. Поляки його називали Міклером, який створив в Україні понад 50 парків. В нашому парку є його готична липова алея.
– А скільки гектарів займає ваш парк?
– Маєток на початку XVIII століття мав понад 300 гектарів, а зараз сам парк, який обведений кам’яною огорожею – близько 19 гектарів. У нас проблема в тому, що мало людей. Обслуговують зараз увесь маєток 10 осіб. Тепер обіймаю посаду старшого наукового співробітника, але влітку працюю як робітник. Попри те, всі відвідувачі пишуть у відгуках, що маєток доглянутий. Але це проблема загалом по Україні. У таких палацово-паркових ансамблях лише два господарі – хто зберігає історико-культурну спадщину і природо-заповідний фонд. Але за двох господарів, часто трапляється, що дитина бездоглядна.
– Директором маєтку зараз є ваш син?
– Так, він закінчив історичний факультет. Сьогодні (12 травня – ред.) от поїхав на круглий стіл з приводу садиби знаменитого польського письменника Юзефа Ігнація Крашевського, що розташована поруч з нашим заповідником. Донедавна там була початкова школа. Ми хочемо долучити цю садибу до нашого заповідника з тим, щоб можна було створити там польський національний осередок або музей Юзефа Ігнація Крашевського.
– Палац у Самчиках дуже нагадує за архітектурою палац у місті Сєнява в Польщі. Можливо, їх будували за проектом одного архітектора?
– Був такий польський фахівець Роман Афтанази у Вроцлаві, який видав 10-томник про палацово-паркові ансамблі, зокрема, в Україні, Прибалтиці, Польщі. Він припускає, що архітектором був Якуб Кубицький, який проектував палац Бельведер у Варшаві і працював над відбудовою королівського замку. Це був період XVIII-XIX століття, під час якого у культурі Європи палацово-паркове мистецтво виходило на одне з перших місць. Тому ці палаци були подібні. Їх називали польський двір. Якось у Вінниці була конференція «Польські маєтки на території України», а чи можливо зробити конференцію «Українські маєтки на території Польщі»(?!) Для Романа Афтанази, який присвятив своє життя дослідженню палацово-паркових ансамблів, я збирав матеріали, об’їздив 5 областей України, фотографував пам’ятки. Зробив понад 500 фотографій. Купив спеціальний словник, щоб вивчити архітектурні терміни.
– Поблизу палацу у Самчиках є споруда у китайському стилі, що виконувала роль холодильника. Звідки вона там взялася?
– У Європі є кілька палаців, що мають китайські споруди – у Золочеві на Львівщині, яким опікувався Борис Возницький, у нас в Самчиках у китайському стилі була споруджена комора, де зберігали продукти, на її флюгері написано 1814 рік. Тоді у кінці XVIII– початку XIX століття у Європі була мода на китайську чи японську культуру. У нас є єдина в Україні японська кімната. Після більшовицької революції її забілили, лише у 1958 році можна було її відкрити. Зараз ця кімната має велику популярність. Мистецтвознавці допускають, що її міг розписувати російський художник польського походження Михайло Врубель. У японській кімнаті є картина, на якій зображена хризантема – образ осені і миру для японців, і державна печатка Японії. Це мистецтво епохи Едо – стара назва Токіо.
– Пане Олександре, ви знали Бориса Возницького? Які у вас про нього спогади залишилися?
– Я знав Бориса Возницького з публікацій, і знав, як він працює. У цьому був з ним схожий. Вважав його своїм вчителем, хоча він не вчив. Коли мені вручали премію у Мистецькому арсеналі, то теж казали, що він нас не вчив, а своїм прикладом показував, як треба працювати. Якось у Львові я був на одному фестивалі у Палаці мистецтв, і там побачив Бориса Григоровича, який стояв на подвір’ї Палацу Потоцьких. Підійшов до нього зі словами: «Господар біля своєї хати стоїть» і представився, а він відповів: «Я чув про Вас», на що я відповів, – «А я про Вас чув». Він мені все показав, розказав, поводив по усіх залах Палацу Потоцьких, ми довго розмовляли.
– Пане Олександре, чи це Ви відшукали так званий Самчиківський розпис?
– Входжу до Національної Спілки художників України, Національної Спілки майстрів народного мистецтва України, Заслужений майстер народної творчості України. Завжди у мене було розуміння, що маю славити своє село. Коли займався спортом, то сім разів був чемпіоном області з важкої атлетики. Для мене найважливіше було, щоб звучало моє село, хоча я в ньому не народився, але це моє рідне село. Ми знаємо петриківський розпис, який зараз під охороною ЮНЕСКО. У кінці 1940-х років мені захотілося дослідити, чи був у нас свій розпис. Адже Україна славилася своїми розмальовками хати, печі, віконниць. Дізнався, що мати Лесі Українки – Олена Пчілка,– досліджувала народне мистецтво. Вона вказала, що на південно-східній Волині (а це територія Старокостянтинівщини) був такий розпис, але зразків не могла знайти. Зокрема, вона посилається на народну творчість, де сказано, наприклад, коли молода покидає домівку, то співає: «Хто ж буде тобі, мамо, розписувати печі і віконниці малювати». Тож треба було знайти цей розпис, в селах він ще побутував. Мені це вдалося і тепер самчиківський розпис став відомий і поширюється. Минулого року ми були в Бахмуті, Краматорську, Харкові, Запоріжжі, Львові, де проводили майстер-класи. Цього року нас запросили в Галич і Херсон. Маємо дитячу художню школу, в якій основним предметом є самчиківський розпис. Діти отримують нагороди на різних рівнях.
– Що вас ще захоплює, читала, що ви ще й сценарії пишете?
– Художник мусить бути сценаристом. Коли знімають кінофільми, то ще поради їм даю (сміється – ред.). Писати сценарії – цікаве мистецтво. Коли було 400 років Староконстантинова, оголосили конкурс сценаріїв. І мій отримав перше місце.
– Які найбільші проблеми ви б виділили у роботі в палацово-паркових заповідниках?
– Проблеми є завжди, але вони вирішуються, – хто хоче їх вирішувати. Я зустрічався з багатьма проблемами, які не можна було вирішити, але ми з ними впоралися. Головне, я знаю, як зробити такий палацово-парковий ансамбль. Проблема, що у нас нема літератури на цю тему, користуюся російськими посібниками. Окрім того, треба бути ще й істориком, розуміти цей час. До нас приїжджають різні науковці, зокрема, один з них казав, що вперше чує, що французький регулярний стиль у парку – італійського походження. Так, Італія свого часу посідала перше місце в Європі, потім, у середині XVII ст. ця першість перейшла до Франції. Тому французький регулярний стиль – італійського походження. В Укрпроектреставрації працювала жінка-дендролог, але вона не історик. А треба знати уподобання, смаки того періоду і тоді маєток набуває отого старовинного шарму.
– Вам вдалося відтворити історичну епоху у маєтку?
– Так, приїжджають туристи і відзначають, що він відповідає історичному ландшафту. А це дуже тонка робота. Коли приходять студенти-практиканти, то запитую їх, чи можуть визначити стиль архітектури. Вони кажуть, що не вчать їх цього.
– А скільки у парку зараз цінних дерев?
– Парк зараз містить 286 порід дерев. Є унікуми, реліктові, екзоти, яких найбільше – з усіх країн і континентів. Є червонокнижні дерева. Маємо «сад в мурах» – відкриту теплицю, де зберігаються теплолюбні рослини. Там росте 60 рослин, але на зиму мусимо їх закривати. Серед старовинних є дерева, яким більше 300 років. Але не це основне. Такі парки не є дендрологічні. Колись власники маєтку хотіли когось здивувати, посадивши якусь цікаву рослину. Коли шукав свою батьківщину, двічі їздив у Софіївку. Цей парк належить Академії наук як дендрологічний. До слова, в основі французького регулярного стилю лежить пряма алея, в основі англійського парку – жива, вільна галявина. А у Софіївці понасаджували дерев, відтак втратили стиль і відчуття цієї епохи.
– Які ще заходи, окрім зйомок фільмів, проводять у маєтку?
– У палаці в Круглій блакитній залі проводять урочисті церемонії одруження. Також проводимо вечора, різні мистецькі акції, на які приїжджають молоді артисти, поети, читають вірші. У нас є рояль XIX століття (таких в Україні всього два – у нас і в першого президента України Леоніда Кравчука), клавіші в ньому зроблені з бивня моржа. Під час екскурсій на роялі можна виконувати музику XIX ст., щоб відчути цю епоху. У китайському будиночку проводимо виставки. Нещодавно була виставка історичних пам’яток м. Хмельницького, також художники виставляють свої роботи.
– Про що мрієте, що вам хотілося б ще зреалізувати?
– У нас є водяний млин, який вже давно не працює. Хотілося б там зробити музей млинарства у дії, щоб відвідувачі могли під час екскурсій засипати пшеницю чи жито, і одразу отримати борошно. А ще хочемо приєднати садибу Юзефа Ігнація Крашевського. Також я розробив проект музеєфікації замку Острозьких в Старокостянтинові, що затверджений Міністерством культури. Проектом передбачено відновлення інтер’єрів цього замку, а також рослинності біля нього.
– Як вважаєте, чи варто музейникам об’єднуватися зараз?
– Такі товариства потрібні. Переконаний, що музейником не стають – ним народжуються. Великим музейником був Борис Возницький. А те, що тепер ввели конкурси, – це недобре, бо можуть обрати пройдисвітів, а не знавців своєї справи.
– Як вам вдається так добре виглядати як на свій вік?
– Праця і бажання щось зробити доброго – воно тримає.
– А як позначається на вас теперішній час і те, що відбувається у країні, світі?
– Я зайнятий роботою й інколи нема часу думати, Але вважаю, що Україна вибереться з того. Мій молодший син є учасником АТО. Вірю в Україну і люблю свою землю.
Розмовляла Галина Палажій, IA ZIK
P.S. Добратися до палацово-паркового ансамблю «Самчики» зі Львова можна потягом до Хмельницького, а звідти з автовокзалу №1 за маршрутом «Старокостянтинів-Самчики». У Києві – з автостанції «Київ», що розташована поблизу залізничного вокзалу, автобусом, що прямує до Хмельницького через Самчики.
